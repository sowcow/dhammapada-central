---
:info: original
:lang: pi
:tags: []
:source: dhamma.ru/canon/kn/dhp/dhammapada.htm
:other: removed duplication related to another version of dhp
:books:
  Dhammapada:
    :index: Dhammapada
    :vaggas:
      Yamakavaggo:
        :index: Yamakavagga
        :gathas:
          1:
            :index: 1
            :text: |-
              Manopubbaṅgamā dhammā, manoseṭṭhā manomayā;
              Manasā ce paduṭṭhena, bhāsati vā karoti vā.
              Tato naṃ dukkhamanveti, cakkaṃva vahato padaṃ.
          2:
            :index: 2
            :text: |-
              Manopubbaṅgamā dhammā, manoseṭṭhā manomayā;
              Manasā ce pasannena, bhāsati vā karoti vā.
              Tato naṃ sukhamanveti, chāyāva anapāyinī.
          3:
            :index: 3
            :text: |-
              Akkocchi maṃ avadhi maṃ, ajini maṃ ahāsi me;
              Ye ca taṃ upanayhanti, veraṃ tesaṃ na sammati.
          4:
            :index: 4
            :text: |-
              Akkocchi maṃ avadhi maṃ, ajini maṃ ahāsi me;
              Ye ca taṃ nupanayhanti, veraṃ tesūpasammati.
          5:
            :index: 5
            :text: |-
              Na hi verena verāni, sammantīdha kudācanaṃ;
              Averena ca sammanti, esa dhammo sanantano.
          6:
            :index: 6
            :text: |-
              Pare ca na vijānanti, mayamettha yamāmase;
              Ye ca tattha vijānanti, tato sammanti medhagā.
          7:
            :index: 7
            :text: |-
              Subhānupassiṃ viharantaṃ, indriyesu asaṃvutaṃ;
              Bhojanamhi cāmattaññuṃ, kusītaṃ hīnavīriyaṃ.
              Taṃ ve pasahati māro, vāto rukkhaṃva dubbalaṃ.
          8:
            :index: 8
            :text: |-
              Asubhānupassiṃ viharantaṃ, indriyesu susaṃvutaṃ;
              Bhojanamhi ca mattaññuṃ, saddhaṃ āraddhavīriyaṃ.
              Taṃ ve nappasahati māro, vāto selaṃva pabbataṃ.
          9:
            :index: 9
            :text: |-
              Anikkasāvo kāsāvaṃ, yo vatthaṃ paridahissati;
              Apeto damasaccena, na so kāsāvamarahati.
          10:
            :index: 10
            :text: |-
              Yo ca vantakasāvassa, sīlesu susamāhito;
              Upeto damasaccena, sa ve kāsāvamarahati.
          11:
            :index: 11
            :text: |-
              Asāre sāramatino, sāre cāsāradassino;
              Te sāraṃ nādhigacchanti, micchāsaṅkappagocarā.
          12:
            :index: 12
            :text: |-
              Sārañca sārato ñatvā, asārañca asārato;
              Te sāraṃ adhigacchanti, sammāsaṅkappagocarā.
          13:
            :index: 13
            :text: |-
              Yathā agāraṃ ducchannaṃ, vuṭṭhī samativijjhati;
              Evaṃ abhāvitaṃ cittaṃ, rāgo samativijjhati.
          14:
            :index: 14
            :text: |-
              Yathā agāraṃ suchannaṃ, vuṭṭhī na samativijjhati.
              Evaṃ subhāvitaṃ cittaṃ, rāgo na samativijjhati.
          15:
            :index: 15
            :text: |-
              Idha socati pecca socati, pāpakārī ubhayattha socati;
              So socati so vihaññati, disvā kammakiliṭṭhamattano.
          16:
            :index: 16
            :text: |-
              Idha modati pecca modati, katapuñño ubhayattha modati;
              So modati so pamodati, disvā kammavisuddhimattano.
          17:
            :index: 17
            :text: |-
              Idha tappati pecca tappati, pāpakārī ubhayattha tappati;
              "Pāpaṃ me katan"ti tappati, bhiyyo tappati duggatiṃ gato.
          18:
            :index: 18
            :text: |-
              Idha nandati pecca nandati, katapuñño ubhayattha nandati;
              "Puññaṃ me katan"ti nandati, bhiyyo nandati suggatiṃ gato.
          19:
            :index: 19
            :text: |-
              Bahumpi ce saṃhita bhāsamāno, na takkaro hoti naro pamatto.
              Gopova gāvo gaṇayaṃ paresaṃ, na bhāgavā sāmaññassa hoti.
          20:
            :index: 20
            :text: |-
              Appampi ce saṃhita bhāsamāno, dhammassa hoti anudhammacārī.
              Rāgañca dosañca pahāya mohaṃ, sammappajāno suvimuttacitto.
              Anupādiyāno idha vā huraṃ vā, sa bhāgavā sāmaññassa hoti.
      Appamādavaggo:
        :index: Appamadavagga
        :gathas:
          21:
            :index: 21
            :text: |-
              Appamādo amatapadaṃ, pamādo maccuno padaṃ;
              Appamattā na mīyanti, ye pamattā yathā matā.
          22:
            :index: 22
            :text: |-
              Evaṃ visesato ñatvā, appamādamhi paṇḍitā;
              Appamāde pamodanti, ariyānaṃ gocare ratā.
          23:
            :index: 23
            :text: |-
              Te jhāyino sātatikā, niccaṃ daḷhaparakkamā;
              Phusanti dhīrā nibbānaṃ, yogakkhemaṃ anuttaraṃ.
          24:
            :index: 24
            :text: |-
              Uṭṭhānavato satīmato, sucikammassa nisammakārino;
              Saññatassa dhammajīvino, appamattassa yasobhivaḍḍhati.
          25:
            :index: 25
            :text: |-
              Uṭṭhānenappamādena saṃyamena damena ca;
              Dīpaṃ kayirātha medhāvī, yaṃ ogho nābhikīrati.
          26:
            :index: 26
            :text: |-
              Pamādamanuyuñjanti, bālā dummedhino janā;
              Appamādañca medhāvī, dhanaṃ seṭṭhaṃva rakkhati.
          27:
            :index: 27
            :text: |-
              Mā pamādamanuyuñjetha, mā kāmaratisanthavaṃ;
              Appamatto hi jhāyanto, pappoti vipulaṃ sukhaṃ.
          28:
            :index: 28
            :text: |-
              Pamādaṃ appamādena, yadā nudati paṇḍito;
              Paññāpāsādamāruyha, asoko sokiniṃ pajaṃ.
              Pabbataṭṭhova bhūmaṭṭhe, dhīro bāle avekkhati.
          29:
            :index: 29
            :text: |-
              Appamatto pamattesu, suttesu bahujāgaro;
              Abalassaṃva sīghasso, hitvā yāti sumedhaso.
          30:
            :index: 30
            :text: |-
              Appamādena maghavā, devānaṃ seṭṭhataṃ gato;
              Appamādaṃ pasaṃsanti, pamādo garahito sadā.
          31:
            :index: 31
            :text: |-
              Appamādarato bhikkhu, pamāde bhayadassi vā;
              Saṃyojanaṃ aṇuṃ thūlaṃ, ḍahaṃ aggīva gacchati.
          32:
            :index: 32
            :text: |-
              Appamādarato bhikkhu, pamāde bhayadassi vā;
              Abhabbo parihānāya, nibbānasseva santike.
      Cittavaggo:
        :index: Cittavagga
        :gathas:
          33:
            :index: 33
            :text: |-
              Phandanaṃ capalaṃ cittaṃ, dūrakkhaṃ dunnivārayaṃ;
              Ujuṃ karoti medhāvī, usukārova tejanaṃ.
          34:
            :index: 34
            :text: |-
              Vārijova thale khitto, okamokata-ubbhato;
              Pariphandatidaṃ cittaṃ, māradheyyaṃ pahātave.
          35:
            :index: 35
            :text: |-
              Dunniggahassa lahuno, yatthakāmanipātino;
              Cittassa damatho sādhu, cittaṃ dantaṃ sukhāvahaṃ.
          36:
            :index: 36
            :text: |-
              Sududdasaṃ sunipuṇaṃ, yatthakāmanipātinaṃ;
              Cittaṃ rakkhetha medhāvī, cittaṃ guttaṃ sukhāvahaṃ.
          37:
            :index: 37
            :text: |-
              Dūraṅgamaṃ ekacaraṃ, asarīraṃ guhāsayaṃ;
              Ye cittaṃ saṃyamessanti, mokkhanti mārabandhanā.
          38:
            :index: 38
            :text: |-
              Anavaṭṭhitacittassa, saddhammaṃ avijānato;
              Pariplavapasādassa, paññā na paripūrati.
          39:
            :index: 39
            :text: |-
              Anavassutacittassa, ananvāhatacetaso;
              Puññapāpapahīnassa, natthi jāgarato bhayaṃ.
          40:
            :index: 40
            :text: |-
              Kumbhūpamaṃ kāyamimaṃ viditvā, nagarūpamaṃ cittamidaṃ ṭhapetvā.
              Yodhetha māraṃ paññāvudhena, jitañca rakkhe anivesano siyā.
          41:
            :index: 41
            :text: |-
              Aciraṃ vatayaṃ kāyo, pathaviṃ adhisessati;
              Chuddho apetaviññāṇo, niratthaṃva kaliṅgaraṃ.
          42:
            :index: 42
            :text: |-
              Diso disaṃ yaṃ taṃ kayirā, verī vā pana verinaṃ;
              Micchāpaṇihitaṃ cittaṃ, pāpiyo naṃ tato kare.
          43:
            :index: 43
            :text: |-
              Na taṃ mātā pitā kayirā, aññe vāpi ca ñātakā;
              Sammāpaṇihitaṃ cittaṃ, seyyaso naṃ tato kare.
      Pupphavaggo:
        :index: Pupphavagga
        :gathas:
          44:
            :index: 44
            :text: |-
              Ko imaṃ pathaviṃ vicessati, yamalokañca imaṃ sadevakaṃ.
              Ko dhammapadaṃ sudesitaṃ, kusalo pupphamiva pacessati.
          45:
            :index: 45
            :text: |-
              Sekho pathaviṃ vicessati, yamalokañca imaṃ sadevakaṃ;
              Sekho dhammapadaṃ sudesitaṃ, kusalo pupphamiva pacessati.
          46:
            :index: 46
            :text: |-
              Pheṇūpamaṃ kāyamimaṃ viditvā, marīcidhammaṃ abhisambudhāno.
              Chetvāna mārassa papupphakāni, adassanaṃ maccurājassa gacche.
          47:
            :index: 47
            :text: |-
              Pupphāni heva pacinantaṃ, byāsattamanasaṃ naraṃ;
              Suttaṃ gāmaṃ mahoghova, maccu ādāya gacchati.
          48:
            :index: 48
            :text: |-
              Pupphāni heva pacinantaṃ, byāsattamanasaṃ naraṃ;
              Atittaññeva kāmesu, antako kurute vasaṃ.
          49:
            :index: 49
            :text: |-
              Yathāpi bhamaro pupphaṃ, vaṇṇagandhamaheṭhayaṃ;
              Paleti rasamādāya, evaṃ gāme munī care.
          50:
            :index: 50
            :text: |-
              Na paresaṃ vilomāni, na paresaṃ katākataṃ;
              Attanova avekkheyya, katāni akatāni ca.
          51:
            :index: 51
            :text: |-
              Yathāpi ruciraṃ pupphaṃ, vaṇṇavantaṃ agandhakaṃ;
              Evaṃ subhāsitā vācā, aphalā hoti akubbato.
          52:
            :index: 52
            :text: |-
              Yathāpi ruciraṃ pupphaṃ, vaṇṇavantaṃ sugandhakaṃ.
              Evaṃ subhāsitā vācā, saphalā hoti kubbato.
          53:
            :index: 53
            :text: |-
              Yathāpi puppharāsimhā, kayirā mālāguṇe bahū;
              Evaṃ jātena maccena, kattabbaṃ kusalaṃ bahuṃ.
          54:
            :index: 54
            :text: |-
              Na pupphagandho paṭivātameti, na candanaṃ tagaramallikā.
              Satañca gandho paṭivātameti, sabbā disā sappuriso pavāyati.
          55:
            :index: 55
            :text: |-
              Candanaṃ tagaraṃ vāpi, uppalaṃ atha vassikī;
              Etesaṃ gandhajātānaṃ, sīlagandho anuttaro.
          56:
            :index: 56
            :text: |-
              Appamatto ayaṃ gandho, yvāyaṃ tagaracandanaṃ.
              Yo ca sīlavataṃ gandho, vāti devesu uttamo.
          57:
            :index: 57
            :text: |-
              Tesaṃ sampannasīlānaṃ, appamādavihārinaṃ;
              Sammadaññā vimuttānaṃ, māro maggaṃ na vindati.
          58:
            :index: 58
            :text: |-
              Yathā saṅkāraṭhānasmiṃ, ujjhitasmiṃ mahāpathe;
              Padumaṃ tattha jāyetha, sucigandhaṃ manoramaṃ.
          59:
            :index: 59
            :text: |-
              Evaṃ saṅkārabhūtesu, andhabhūte puthujjane;
              Atirocati paññāya, sammāsambuddhasāvako.
      Bālavaggo:
        :index: Balavagga
        :gathas:
          60:
            :index: 60
            :text: |-
              Dīghā jāgarato ratti, dīghaṃ santassa yojanaṃ;
              Dīgho bālānaṃ saṃsāro, saddhammaṃ avijānataṃ.
          61:
            :index: 61
            :text: |-
              Carañce nādhigaccheyya, seyyaṃ sadisamattano;
              Ekacariyaṃ daḷhaṃ kayirā, natthi bāle sahāyatā.
          62:
            :index: 62
            :text: |-
              Puttā matthi dhanammatthi, iti bālo vihaññati;
              Attā hi attano natthi, kuto puttā kuto dhanaṃ.
          63:
            :index: 63
            :text: |-
              Yo bālo maññati bālyaṃ, paṇḍito vāpi tena so;
              Bālo ca paṇḍitamānī, sa ve "bālo"ti vuccati.
          64:
            :index: 64
            :text: |-
              Yāvajīvampi ce bālo, paṇḍitaṃ payirupāsati;
              Na so dhammaṃ vijānāti, dabbī sūparasaṃ yathā.
          65:
            :index: 65
            :text: |-
              Muhuttamapi ce viññū, paṇḍitaṃ payirupāsati.
              Khippaṃ dhammaṃ vijānāti, jivhā sūparasaṃ yathā.
          66:
            :index: 66
            :text: |-
              Caranti bālā dummedhā, amitteneva attanā;
              Karontā pāpakaṃ kammaṃ, yaṃ hoti kaṭukapphalaṃ.
          67:
            :index: 67
            :text: |-
              Na taṃ kammaṃ kataṃ sādhu, yaṃ katvā anutappati;
              Yassa assumukho rodaṃ, vipākaṃ paṭisevati.
          68:
            :index: 68
            :text: |-
              Tañca kammaṃ kataṃ sādhu, yaṃ katvā nānutappati;
              Yassa patīto sumano, vipākaṃ paṭisevati.
          69:
            :index: 69
            :text: |-
              Madhuvā maññati bālo, yāva pāpaṃ na paccati;
              Yadā ca paccati pāpaṃ, bālo dukkhaṃ nigacchati.
          70:
            :index: 70
            :text: |-
              Māse māse kusaggena, bālo bhuñjeyya bhojanaṃ;
              Na so saṅkhātadhammānaṃ, kalaṃ agghati soḷasiṃ.
          71:
            :index: 71
            :text: |-
              Na hi pāpaṃ kataṃ kammaṃ, sajju khīraṃva muccati;
              ḍahantaṃ bālamanveti, bhasmacchannova pāvako.
          72:
            :index: 72
            :text: |-
              Yāvadeva anatthāya, ñattaṃ bālassa jāyati;
              Hanti bālassa sukkaṃsaṃ, muddhamassa vipātayaṃ.
          73:
            :index: 73
            :text: |-
              Asantaṃ bhāvanamiccheyya, purekkhārañca bhikkhusu.
              Āvāsesu ca issariyaṃ, pūjā parakulesu ca.
          74:
            :index: 74
            :text: |-
              Mameva kata maññantu, gihīpabbajitā ubho;
              Mamevātivasā assu, kiccākiccesu kismici.
              Iti bālassa saṅkappo, icchā māno ca vaḍḍhati.
          75:
            :index: 75
            :text: |-
              Aññā hi lābhūpanisā, aññā nibbānagāminī;
              Evametaṃ abhiññāya, bhikkhu buddhassa sāvako.
              Sakkāraṃ nābhinandeyya, vivekamanubrūhaye.
      Paṇḍitavaggo:
        :index: Panditavagga
        :gathas:
          76:
            :index: 76
            :text: |-
              Nidhīnaṃva pavattāraṃ, yaṃ passe vajjadassinaṃ;
              Niggayhavādiṃ medhāviṃ, tādisaṃ paṇḍitaṃ bhaje.
              Tādisaṃ bhajamānassa, seyyo hoti na pāpiyo.
          77:
            :index: 77
            :text: |-
              Ovadeyyānusāseyya, asabbhā ca nivāraye;
              Satañhi so piyo hoti, asataṃ hoti appiyo.
          78:
            :index: 78
            :text: |-
              Na bhaje pāpake mitte, na bhaje purisādhame;
              Bhajetha mitte kalyāṇe, bhajetha purisuttame.
          79:
            :index: 79
            :text: |-
              Dhammapīti sukhaṃ seti, vippasannena cetasā.
              Ariyappavedite dhamme, sadā ramati paṇḍito.
          80:
            :index: 80
            :text: |-
              Udakañhi nayanti nettikā, usukārā namayanti tejanaṃ.
              Dāruṃ namayanti tacchakā, attānaṃ damayanti paṇḍitā.
          81:
            :index: 81
            :text: |-
              Selo yathā ekaghano, vātena na samīrati;
              Evaṃ nindāpasaṃsāsu, na samiñjanti paṇḍitā.
          82:
            :index: 82
            :text: |-
              Yathāpi rahado gambhīro, vippasanno anāvilo;
              Evaṃ dhammāni sutvāna, vippasīdanti paṇḍitā.
          83:
            :index: 83
            :text: |-
              Sabbattha ve sappurisā cajanti, na kāmakāmā lapayanti santo.
              Sukhena phuṭṭhā atha vā dukhena, na uccāvacaṃ paṇḍitā dassayanti.
          84:
            :index: 84
            :text: |-
              Na attahetu na parassa hetu, na puttamicche na dhanaṃ na raṭṭhaṃ.
              Na iccheyya adhammena samiddhimattano, sa sīlavā paññavā dhammiko siyā.
          85:
            :index: 85
            :text: |-
              Appakā te manussesu, ye janā pāragāmino;
              Athāyaṃ itarā pajā, tīramevānudhāvati.
          86:
            :index: 86
            :text: |-
              Ye ca kho sammadakkhāte, dhamme dhammānuvattino.
              Te janā pāramessanti, maccudheyyaṃ suduttaraṃ.
          87:
            :index: 87
            :text: |-
              Kaṇhaṃ dhammaṃ vippahāya, sukkaṃ bhāvetha paṇḍito;
              Okā anokamāgamma, viveke yattha dūramaṃ.
          88:
            :index: 88
            :text: |-
              Tatrābhiratimiccheyya, hitvā kāme akiñcano;
              Pariyodapeyya attānaṃ, cittaklesehi paṇḍito.
          89:
            :index: 89
            :text: |-
              Yesaṃ sambodhiyaṅgesu, sammā cittaṃ subhāvitaṃ;
              Ādānapaṭinissagge, anupādāya ye ratā.
              Khīṇāsavā jutimanto, te loke parinibbutā.
      Arahantavaggo:
        :index: Arahantavagga
        :gathas:
          90:
            :index: 90
            :text: |-
              Gataddhino visokassa, vippamuttassa sabbadhi;
              Sabbaganthappahīnassa, pariḷāho na vijjati.
          91:
            :index: 91
            :text: |-
              Uyyuñjanti satīmanto, na nikete ramanti te;
              Haṃsāva pallalaṃ hitvā, okamokaṃ jahanti te.
          92:
            :index: 92
            :text: |-
              Yesaṃ sannicayo natthi, ye pariññātabhojanā.
              Suññato animitto ca, vimokkho yesaṃ gocaro.
              Ākāse va sakuntānaṃ, gati tesaṃ durannayā.
          93:
            :index: 93
            :text: |-
              Yassāsavā parikkhīṇā, āhāre ca anissito;
              Suññato animitto ca, vimokkho yassa gocaro.
              Ākāse va sakuntānaṃ, padaṃ tassa durannayaṃ.
          94:
            :index: 94
            :text: |-
              Yassindriyāni samathaṅgatāni, assā yathā sārathinā sudantā.
              Pahīnamānassa anāsavassa, devāpi tassa pihayanti tādino.
          95:
            :index: 95
            :text: |-
              Pathavisamo no virujjhati, indakhilupamo tādi subbato.
              Rahadova apetakaddamo, saṃsārā na bhavanti tādino.
          96:
            :index: 96
            :text: |-
              Santaṃ tassa manaṃ hoti, santā vācā ca kamma ca;
              Sammadaññā vimuttassa, upasantassa tādino.
          97:
            :index: 97
            :text: |-
              Assaddho akataññū ca, sandhicchedo ca yo naro;
              Hatāvakāso vantāso, sa ve uttamaporiso.
          98:
            :index: 98
            :text: |-
              Gāme vā yadi vāraññe, ninne vā yadi vā thale;
              Yattha arahanto viharanti, taṃ bhūmirāmaṇeyyakaṃ.
          99:
            :index: 99
            :text: |-
              Ramaṇīyāni araññāni, yattha na ramatī jano.
              Vītarāgā ramissanti, na te kāmagavesino.
      Sahassavaggo:
        :index: Sahassavagga
        :gathas:
          100:
            :index: 100
            :text: |-
              Sahassamapi ce vācā, anatthapadasaṃhitā;
              Ekaṃ atthapadaṃ seyyo, yaṃ sutvā upasammati.
          101:
            :index: 101
            :text: |-
              Sahassamapi ce gāthā, anatthapadasaṃhitā;
              Ekaṃ gāthāpadaṃ seyyo, yaṃ sutvā upasammati.
          102:
            :index: 102
            :text: |-
              Yo ca gāthā sataṃ bhāse, anatthapadasaṃhitā.
              Ekaṃ dhammapadaṃ seyyo, yaṃ sutvā upasammati.
          103:
            :index: 103
            :text: |-
              Yo sahassaṃ sahassena, saṅgāme mānuse jine;
              Ekañca jeyyamattānaṃ, sa ve saṅgāmajuttamo.
          104:
            :index: 104
            :text: |-
              Attā have jitaṃ seyyo, yā cāyaṃ itarā pajā;
              Attadantassa posassa, niccaṃ saññatacārino.
          105:
            :index: 105
            :text: |-
              Neva devo na gandhabbo, na māro saha brahmunā;
              Jitaṃ apajitaṃ kayirā, tathārūpassa jantuno.
          106:
            :index: 106
            :text: |-
              Māse māse sahassena, yo yajetha sataṃ samaṃ.
              Ekañca bhāvitattānaṃ, muhuttamapi pūjaye.
              Sāyeva pūjanā seyyo, yañce vassasataṃ hutaṃ.
          107:
            :index: 107
            :text: |-
              Yo ca vassasataṃ jantu, aggiṃ paricare vane;
              Ekañca bhāvitattānaṃ, muhuttamapi pūjaye.
              Sāyeva pūjanā seyyo, yañce vassasataṃ hutaṃ.
          108:
            :index: 108
            :text: |-
              Yaṃ kiñci yiṭṭhaṃ va hutaṃ va loke, saṃvaccharaṃ yajetha puññapekkho.
              Sabbampi taṃ na catubhāgameti, abhivādanā ujjugatesu seyyo.
          109:
            :index: 109
            :text: |-
              Abhivādanasīlissa, niccaṃ vuḍḍhāpacāyino.
              Cattāro dhammā vaḍḍhanti, āyu vaṇṇo sukhaṃ balaṃ.
          110:
            :index: 110
            :text: |-
              Yo ca vassasataṃ jīve, dussīlo asamāhito;
              Ekāhaṃ jīvitaṃ seyyo, sīlavantassa jhāyino.
          111:
            :index: 111
            :text: |-
              Yo ca vassasataṃ jīve, duppañño asamāhito;
              Ekāhaṃ jīvitaṃ seyyo, paññavantassa jhāyino.
          112:
            :index: 112
            :text: |-
              Yo ca vassasataṃ jīve, kusīto hīnavīriyo;
              Ekāhaṃ jīvitaṃ seyyo, vīriyamārabhato daḷhaṃ.
          113:
            :index: 113
            :text: |-
              Yo ca vassasataṃ jīve, apassaṃ udayabbayaṃ;
              Ekāhaṃ jīvitaṃ seyyo, passato udayabbayaṃ.
          114:
            :index: 114
            :text: |-
              Yo ca vassasataṃ jīve, apassaṃ amataṃ padaṃ.
              Ekāhaṃ jīvitaṃ seyyo, passato amataṃ padaṃ.
          115:
            :index: 115
            :text: |-
              Yo ca vassasataṃ jīve, apassaṃ dhammamuttamaṃ;
              Ekāhaṃ jīvitaṃ seyyo, passato dhammamuttamaṃ.
      Pāpavaggo:
        :index: Papavagga
        :gathas:
          116:
            :index: 116
            :text: |-
              Abhittharetha kalyāṇe, pāpā cittaṃ nivāraye;
              Dandhañhi karoto puññaṃ, pāpasmiṃ ramatī mano.
          117:
            :index: 117
            :text: |-
              Pāpañce puriso kayirā, na naṃ kayirā punappunaṃ;
              Na tamhi chandaṃ kayirātha, dukkho pāpassa uccayo.
          118:
            :index: 118
            :text: |-
              Puññañce puriso kayirā, kayirā naṃ punappunaṃ.
              Tamhi chandaṃ kayirātha, sukho puññassa uccayo.
          119:
            :index: 119
            :text: |-
              Pāpopi passati bhadraṃ, yāva pāpaṃ na paccati;
              Yadā ca paccati pāpaṃ, atha pāpo pāpāni passati.
          120:
            :index: 120
            :text: |-
              Bhadropi passati pāpaṃ, yāva bhadraṃ na paccati.
              Yadā ca paccati bhadraṃ, atha bhadro bhadrāni passati.
          121:
            :index: 121
            :text: |-
              Māvamaññetha pāpassa, na mantaṃ āgamissati.
              Udabindunipātena, udakumbhopi pūrati.
              Bālo pūrati pāpassa, thokaṃ thokampi ācinaṃ.
          122:
            :index: 122
            :text: |-
              Māvamaññetha puññassa, na mantaṃ āgamissati;
              Udabindunipātena, udakumbhopi pūrati.
              Dhīro pūrati puññassa, thokaṃ thokampi ācinaṃ.
          123:
            :index: 123
            :text: |-
              Vāṇijova bhayaṃ maggaṃ, appasattho mahaddhano;
              Visaṃ jīvitukāmova, pāpāni parivajjaye.
          124:
            :index: 124
            :text: |-
              Pāṇimhi ce vaṇo nāssa, hareyya pāṇinā visaṃ;
              Nābbaṇaṃ visamanveti, natthi pāpaṃ akubbato.
          125:
            :index: 125
            :text: |-
              Yo appaduṭṭhassa narassa dussati, suddhassa posassa anaṅgaṇassa.
              Tameva bālaṃ pacceti pāpaṃ, sukhumo rajo paṭivātaṃva khitto.
          126:
            :index: 126
            :text: |-
              Gabbhameke uppajjanti, nirayaṃ pāpakammino;
              Saggaṃ sugatino yanti, parinibbanti anāsavā.
          127:
            :index: 127
            :text: |-
              Na antalikkhe na samuddamajjhe, na pabbatānaṃ vivaraṃ pavissa.
              Na vijjatī so jagatippadeso, yatthaṭṭhito mucceyya pāpakammā.
          128:
            :index: 128
            :text: |-
              Na antalikkhe na samuddamajjhe, na pabbatānaṃ vivaraṃ pavissa.
              Na vijjatī so jagatippadeso, yatthaṭṭhitaṃ nappasaheyya maccu.
      Daṇḍavaggo:
        :index: Dandavagga
        :gathas:
          129:
            :index: 129
            :text: |-
              Sabbe tasanti daṇḍassa, sabbe bhāyanti maccuno;
              Attānaṃ upamaṃ katvā, na haneyya na ghātaye.
          130:
            :index: 130
            :text: |-
              Sabbe tasanti daṇḍassa, sabbesaṃ jīvitaṃ piyaṃ;
              Attānaṃ upamaṃ katvā, na haneyya na ghātaye.
          131:
            :index: 131
            :text: |-
              Sukhakāmāni bhūtāni, yo daṇḍena vihiṃsati;
              Attano sukhamesāno, pecca so na labhate sukhaṃ.
          132:
            :index: 132
            :text: |-
              Sukhakāmāni bhūtāni, yo daṇḍena na hiṃsati.
              Attano sukhamesāno, pecca so labhate sukhaṃ.
          133:
            :index: 133
            :text: |-
              Māvoca pharusaṃ kañci, vuttā paṭivadeyyu taṃ.
              Dukkhā hi sārambhakathā, paṭidaṇḍā phuseyyu taṃ.
          134:
            :index: 134
            :text: |-
              Sace neresi attānaṃ, kaṃso upahato yathā;
              Esa pattosi nibbānaṃ, sārambho te na vijjati.
          135:
            :index: 135
            :text: |-
              Yathā daṇḍena gopālo, gāvo pājeti gocaraṃ;
              Evaṃ jarā ca maccu ca, āyuṃ pājenti pāṇinaṃ.
          136:
            :index: 136
            :text: |-
              Atha pāpāni kammāni, karaṃ bālo na bujjhati;
              Sehi kammehi dummedho, aggidaḍḍhova tappati.
          137:
            :index: 137
            :text: |-
              Yo daṇḍena adaṇḍesu, appaduṭṭhesu dussati;
              Dasannamaññataraṃ ṭhānaṃ, khippameva nigacchati.
          138:
            :index: 138
            :text: |-
              Vedanaṃ pharusaṃ jāniṃ, sarīrassa ca bhedanaṃ.
              Garukaṃ vāpi ābādhaṃ, cittakkhepañca pāpuṇe.
          139:
            :index: 139
            :text: |-
              Rājato vā upasaggaṃ, abbhakkhānañca dāruṇaṃ.
              Parikkhayañca ñātīnaṃ, bhogānañca pabhaṅguraṃ.
          140:
            :index: 140
            :text: |-
              Atha vāssa agārāni, aggi ḍahati pāvako;
              Kāyassa bhedā duppañño, nirayaṃ sopapajjati.
          141:
            :index: 141
            :text: |-
              Na naggacariyā na jaṭā na paṅkā, nānāsakā thaṇḍilasāyikā vā.
              Rajojallaṃ ukkuṭikappadhānaṃ, sodhenti maccaṃ avitiṇṇakaṅkhaṃ.
          142:
            :index: 142
            :text: |-
              Alaṅkato cepi samaṃ careyya, santo danto niyato brahmacārī.
              Sabbesu bhūtesu nidhāya daṇḍaṃ, so brāhmaṇo so samaṇo sa bhikkhu.
          143:
            :index: 143
            :text: |-
              Hirīnisedho puriso, koci lokasmi vijjati;
              Yo niddaṃ apabodheti, asso bhadro kasāmiva.
          144:
            :index: 144
            :text: |-
              Asso yathā bhadro kasāniviṭṭho, ātāpino saṃvegino bhavātha.
              Saddhāya sīlena ca vīriyena ca, samādhinā dhammavinicchayena ca
              Sampannavijjācaraṇā patissatā, jahissatha dukkhamidaṃ anappakaṃ.
          145:
            :index: 145
            :text: |-
              Udakañhi nayanti nettikā, usukārā namayanti tejanaṃ;
              Dāruṃ namayanti tacchakā, attānaṃ damayanti subbatā.
      Jarāvaggo:
        :index: Jaravagga
        :gathas:
          146:
            :index: 146
            :text: |-
              Ko nu hāso kimānando, niccaṃ pajjalite sati.
              Andhakārena onaddhā, padīpaṃ na gavesatha.
          147:
            :index: 147
            :text: |-
              Passa cittakataṃ bimbaṃ, arukāyaṃ samussitaṃ;
              Āturaṃ bahusaṅkappaṃ, yassa natthi dhuvaṃ ṭhiti.
          148:
            :index: 148
            :text: |-
              Parijiṇṇamidaṃ rūpaṃ, roganīḷaṃ pabhaṅguraṃ.
              Bhijjati pūtisandeho, maraṇantañhi jīvitaṃ.
          149:
            :index: 149
            :text: |-
              Yānimāni apatthāni, alābūneva sārade.
              Kāpotakāni aṭṭhīni, tāni disvāna kā rati.
          150:
            :index: 150
            :text: |-
              Aṭṭhīnaṃ nagaraṃ kataṃ, maṃsalohitalepanaṃ;
              Yattha jarā ca maccu ca, māno makkho ca ohito.
          151:
            :index: 151
            :text: |-
              Jīranti ve rājarathā sucittā, atho sarīrampi jaraṃ upeti.
              Satañca dhammo na jaraṃ upeti, santo have sabbhi pavedayanti.
          152:
            :index: 152
            :text: |-
              Appassutāyaṃ puriso, balibaddhova jīrati.
              Maṃsāni tassa vaḍḍhanti, paññā tassa na vaḍḍhati.
          153:
            :index: 153
            :text: |-
              Anekajātisaṃsāraṃ sandhāvissaṃ anibbisaṃ.
              Gahakāraṃ gavesanto, dukkhā jāti punappunaṃ.
          154:
            :index: 154
            :text: |-
              Gahakāraka diṭṭhosi, puna gehaṃ na kāhasi;
              Sabbā te phāsukā bhaggā, gahakūṭaṃ visaṅkhataṃ.
              Visaṅkhāragataṃ cittaṃ, taṇhānaṃ khayamajjhagā.
          155:
            :index: 155
            :text: |-
              Acaritvā brahmacariyaṃ, aladdhā yobbane dhanaṃ;
              Jiṇṇakoñcāva jhāyanti, khīṇamaccheva pallale.
          156:
            :index: 156
            :text: |-
              Acaritvā brahmacariyaṃ, aladdhā yobbane dhanaṃ;
              Senti cāpātikhīṇāva, purāṇāni anutthunaṃ.
      Attavaggo:
        :index: Attavagga
        :gathas:
          157:
            :index: 157
            :text: |-
              Attānañce piyaṃ jaññā, rakkheyya naṃ surakkhitaṃ;
              Tiṇṇaṃ aññataraṃ yāmaṃ, paṭijaggeyya paṇḍito.
          158:
            :index: 158
            :text: |-
              Attānameva paṭhamaṃ, patirūpe nivesaye;
              Athaññamanusāseyya, na kilisseyya paṇḍito.
          159:
            :index: 159
            :text: |-
              Attānaṃ ce tathā kayirā, yathāññamanusāsati.
              Sudanto vata dametha, attā hi kira duddamo.
          160:
            :index: 160
            :text: |-
              Attā hi attano nātho, ko hi nātho paro siyā;
              Attanā hi sudantena, nāthaṃ labhati dullabhaṃ.
          161:
            :index: 161
            :text: |-
              Attanā hi kataṃ pāpaṃ, attajaṃ attasambhavaṃ;
              Abhimatthati dummedhaṃ, vajiraṃ vasmamayaṃ maṇiṃ.
          162:
            :index: 162
            :text: |-
              Yassa accantadussīlyaṃ, māluvā sālamivotthataṃ;
              Karoti so tathattānaṃ, yathā naṃ icchatī diso.
          163:
            :index: 163
            :text: |-
              Sukarāni asādhūni, attano ahitāni ca;
              Yaṃ ve hitañca sādhuñca, taṃ ve paramadukkaraṃ.
          164:
            :index: 164
            :text: |-
              Yo sāsanaṃ arahataṃ, ariyānaṃ dhammajīvinaṃ;
              Paṭikkosati dummedho, diṭṭhiṃ nissāya pāpikaṃ.
              Phalāni kaṭṭhakasseva, attaghātāya phallati.
          165:
            :index: 165
            :text: |-
              Attanā hi kataṃ pāpaṃ, attanā saṃkilissati;
              Attanā akataṃ pāpaṃ, attanāva visujjhati.
              Suddhī asuddhi paccattaṃ, nāñño aññaṃ visodhaye.
          166:
            :index: 166
            :text: |-
              Attadatthaṃ paratthena, bahunāpi na hāpaye;
              Attadatthamabhiññāya, sadatthapasuto siyā.
      Lokavaggo:
        :index: Lokavagga
        :gathas:
          167:
            :index: 167
            :text: |-
              Hīnaṃ dhammaṃ na seveyya, pamādena na saṃvase;
              Micchādiṭṭhiṃ na seveyya, na siyā lokavaḍḍhano.
          168:
            :index: 168
            :text: |-
              Uttiṭṭhe nappamajjeyya, dhammaṃ sucaritaṃ care;
              Dhammacārī sukhaṃ seti, asmiṃ loke paramhi ca.
          169:
            :index: 169
            :text: |-
              Dhammaṃ care sucaritaṃ, na naṃ duccaritaṃ care;
              Dhammacārī sukhaṃ seti, asmiṃ loke paramhi ca.
          170:
            :index: 170
            :text: |-
              Yathā pubbuḷakaṃ passe, yathā passe marīcikaṃ;
              Evaṃ lokaṃ avekkhantaṃ, maccurājā na passati.
          171:
            :index: 171
            :text: |-
              Etha passathimaṃ lokaṃ, cittaṃ rājarathūpamaṃ;
              Yattha bālā visīdanti, natthi saṅgo vijānataṃ.
          172:
            :index: 172
            :text: |-
              Yo ca pubbe pamajjitvā, pacchā so nappamajjati.
              Somaṃ lokaṃ pabhāseti, abbhā muttova candimā.
          173:
            :index: 173
            :text: |-
              Yassa pāpaṃ kataṃ kammaṃ, kusalena pidhīyati.
              Somaṃ lokaṃ pabhāseti, abbhā muttova candimā.
          174:
            :index: 174
            :text: |-
              Andhabhūto ayaṃ loko, tanukettha vipassati;
              Sakuṇo jālamuttova, appo saggāya gacchati.
          175:
            :index: 175
            :text: |-
              Haṃsādiccapathe yanti, ākāse yanti iddhiyā;
              Nīyanti dhīrā lokamhā, jetvā māraṃ savāhiniṃ.
          176:
            :index: 176
            :text: |-
              Ekaṃ dhammaṃ atītassa, musāvādissa jantuno;
              Vitiṇṇaparalokassa, natthi pāpaṃ akāriyaṃ.
          177:
            :index: 177
            :text: |-
              Na ve kadariyā devalokaṃ vajanti,
              Bālā have nappasaṃsanti dānaṃ.
              Dhīro ca dānaṃ anumodamāno,
              Teneva so hoti sukhī parattha.
          178:
            :index: 178
            :text: |-
              Pathabyā ekarajjena, saggassa gamanena vā;
              Sabbalokādhipaccena, sotāpattiphalaṃ varaṃ.
      Buddhavaggo:
        :index: Buddhavagga
        :gathas:
          179:
            :index: 179
            :text: |-
              Yassa jitaṃ nāvajīyati, jitaṃ yassa no yāti koci loke.
              Taṃ buddhamanantagocaraṃ, apadaṃ kena padena nessatha.
          180:
            :index: 180
            :text: |-
              Yassa jālinī visattikā, taṇhā natthi kuhiñci netave.
              Taṃ buddhamanantagocaraṃ, apadaṃ kena padena nessatha.
          181:
            :index: 181
            :text: |-
              Ye jhānapasutā dhīrā, nekkhammūpasame ratā;
              Devāpi tesaṃ pihayanti, sambuddhānaṃ satīmataṃ.
          182:
            :index: 182
            :text: |-
              Kiccho manussapaṭilābho, kicchaṃ maccāna jīvitaṃ;
              Kicchaṃ saddhammassavanaṃ, kiccho buddhānamuppādo.
          183:
            :index: 183
            :text: |-
              Sabbapāpassa akaraṇaṃ, kusalassa upasampadā.
              Sacittapariyodapanaṃ, etaṃ buddhāna sāsanaṃ.
          184:
            :index: 184
            :text: |-
              Khantī paramaṃ tapo titikkhā, nibbānaṃ paramaṃ vadanti buddhā.
              Na hi pabbajito parūpaghātī, na samaṇo hoti paraṃ viheṭhayanto.
          185:
            :index: 185
            :text: |-
              Anūpavādo anūpaghāto, pātimokkhe ca saṃvaro;
              Mattaññutā ca bhattasmiṃ, pantañca sayanāsanaṃ.
              Adhicitte ca āyogo, etaṃ buddhāna sāsanaṃ.
          186:
            :index: 186
            :text: |-
              Na kahāpaṇavassena, titti kāmesu vijjati.
              Appassādā dukhā kāmā, iti viññāya paṇḍito.
          187:
            :index: 187
            :text: |-
              Api dibbesu kāmesu, ratiṃ so nādhigacchati;
              Taṇhakkhayarato hoti, sammāsambuddhasāvako.
          188:
            :index: 188
            :text: |-
              Bahuṃ ve saraṇaṃ yanti, pabbatāni vanāni ca;
              Ārāmarukkhacetyāni, manussā bhayatajjitā.
          189:
            :index: 189
            :text: |-
              Netaṃ kho saraṇaṃ khemaṃ, netaṃ saraṇamuttamaṃ;
              Netaṃ saraṇamāgamma, sabbadukkhā pamuccati.
          190:
            :index: 190
            :text: |-
              Yo ca buddhañca dhammañca, saṅghañca saraṇaṃ gato;
              Cattāri ariyasaccāni, sammappaññāya passati.
          191:
            :index: 191
            :text: |-
              Dukkhaṃ dukkhasamuppādaṃ, dukkhassa ca atikkamaṃ;
              Ariyaṃ caṭṭhaṅgikaṃ maggaṃ, dukkhūpasamagāminaṃ.
          192:
            :index: 192
            :text: |-
              Etaṃ kho saraṇaṃ khemaṃ, etaṃ saraṇamuttamaṃ;
              Etaṃ saraṇamāgamma, sabbadukkhā pamuccati.
          193:
            :index: 193
            :text: |-
              Dullabho purisājañño, na so sabbattha jāyati;
              Yattha so jāyati dhīro, taṃ kulaṃ sukhamedhati.
          194:
            :index: 194
            :text: |-
              Sukho buddhānamuppādo, sukhā saddhammadesanā;
              Sukhā saṅghassa sāmaggī, samaggānaṃ tapo sukho.
          195:
            :index: 195
            :text: |-
              Pūjārahe pūjayato, buddhe yadi va sāvake;
              Papañcasamatikkante, tiṇṇasokapariddave.
          196:
            :index: 196
            :text: |-
              Te tādise pūjayato, nibbute akutobhaye;
              Na sakkā puññaṃ saṅkhātuṃ, imettamapi kenaci.
      Sukhavaggo:
        :index: Sukhavagga
        :gathas:
          197:
            :index: 197
            :text: |-
              Susukhaṃ vata jīvāma, verinesu averino;
              Verinesu manussesu, viharāma averino.
          198:
            :index: 198
            :text: |-
              Susukhaṃ vata jīvāma, āturesu anāturā;
              Āturesu manussesu, viharāma anāturā.
          199:
            :index: 199
            :text: |-
              Susukhaṃ vata jīvāma, ussukesu anussukā;
              Ussukesu manassesu, viharāma anussukā.
          200:
            :index: 200
            :text: |-
              Susukhaṃ vata jīvāma, yesaṃ no natthi kiñcanaṃ;
              Pītibhakkhā bhavissāma, devā ābhassarā yathā.
          201:
            :index: 201
            :text: |-
              Jayaṃ veraṃ pasavati, dukkhaṃ seti parājito;
              Upasanto sukhaṃ seti, hitvā jayaparājayaṃ.
          202:
            :index: 202
            :text: |-
              Natthi rāgasamo aggi, natthi dosasamo kali;
              Natthi khandhasamā dukkhā, natthi santiparaṃ sukhaṃ.
          203:
            :index: 203
            :text: |-
              Jighacchāparamā rogā, saṅkhāraparamā dukhā.
              Etaṃ ñatvā yathābhūtaṃ, nibbānaṃ paramaṃ sukhaṃ.
          204:
            :index: 204
            :text: |-
              Ārogyaparamā lābhā, santuṭṭhiparamaṃ dhanaṃ;
              Vissāsaparamā ñāti, nibbānaṃ paramaṃ sukhaṃ.
          205:
            :index: 205
            :text: |-
              Pavivekarasaṃ pitvā, rasaṃ upasamassa ca;
              Niddaro hoti nippāpo, dhammapītirasaṃ pivaṃ.
          206:
            :index: 206
            :text: |-
              Sāhu dassanamariyānaṃ, sannivāso sadā sukho;
              Adassanena bālānaṃ, niccameva sukhī siyā.
          207:
            :index: 207
            :text: |-
              Bālasaṅgatacārī hi, dīghamaddhāna socati;
              Dukkho bālehi saṃvāso, amitteneva sabbadā.
              Dhīro ca sukhasaṃvāso, ñātīnaṃva samāgamo.
          208:
            :index: 208
            :text: |-
              Tasmā hi-
              Dhīrañca paññañca bahussutañca, dhorayhasīlaṃ vatavantamariyaṃ.
              Taṃ tādisaṃ sappurisaṃ sumedhaṃ, bhajetha nakkhattapathaṃva candimā.
      Piyavaggo:
        :index: Piyavagga
        :gathas:
          209:
            :index: 209
            :text: |-
              Ayoge yuñjamattānaṃ, yogasmiñca ayojayaṃ;
              Atthaṃ hitvā piyaggāhī, pihetattānuyoginaṃ.
          210:
            :index: 210
            :text: |-
              Mā piyehi samāgañchi, appiyehi kudācanaṃ.
              Piyānaṃ adassanaṃ dukkhaṃ, appiyānañca dassanaṃ.
          211:
            :index: 211
            :text: |-
              Tasmā piyaṃ na kayirātha, piyāpāyo hi pāpako;
              Ganthā tesaṃ na vijjanti, yesaṃ natthi piyāppiyaṃ.
          212:
            :index: 212
            :text: |-
              Piyato jāyatī soko, piyato jāyatī bhayaṃ;
              Piyato vippamuttassa, natthi soko kuto bhayaṃ.
          213:
            :index: 213
            :text: |-
              Pemato jāyatī soko, pemato jāyatī bhayaṃ;
              Pemato vippamuttassa, natthi soko kuto bhayaṃ.
          214:
            :index: 214
            :text: |-
              Ratiyā jāyatī soko, ratiyā jāyatī bhayaṃ;
              Ratiyā vippamuttassa, natthi soko kuto bhayaṃ.
          215:
            :index: 215
            :text: |-
              Kāmato jāyatī soko, kāmato jāyatī bhayaṃ;
              Kāmato vippamuttassa, natthi soko kuto bhayaṃ.
          216:
            :index: 216
            :text: |-
              Taṇhāya jāyatī soko, taṇhāya jāyatī bhayaṃ;
              Taṇhāya vippamuttassa, natthi soko kuto bhayaṃ.
          217:
            :index: 217
            :text: |-
              Sīladassanasampannaṃ dhammaṭṭhaṃ saccavedinaṃ;
              Attano kamma kubbānaṃ, taṃ jano kurute piyaṃ.
          218:
            :index: 218
            :text: |-
              Chandajāto anakkhāte, manasā ca phuṭo siyā;
              Kāmesu ca appaṭibaddhacitto, uddhaṃsototi vuccati.
          219:
            :index: 219
            :text: |-
              Cirappavāsiṃ purisaṃ, dūrato sotthimāgataṃ;
              Ñātimittā suhajjā ca, abhinandanti āgataṃ.
          220:
            :index: 220
            :text: |-
              Tatheva katapuññampi, asmā lokā paraṃ gataṃ.
              Puññāni paṭigaṇhanti, piyaṃ ñātīva āgataṃ.
      Kodhavaggo:
        :index: Kodhavagga
        :gathas:
          221:
            :index: 221
            :text: |-
              Kodhaṃ jahe vippajaheyya mānaṃ, saṃyojanaṃ sabbamatikkameyya;
              Taṃ nāmarūpasmimasajjamānaṃ, akiñcanaṃ nānupatanti dukkhā.
          222:
            :index: 222
            :text: |-
              Yo ve uppatitaṃ kodhaṃ, rathaṃ bhantaṃva vāraye.
              Tamahaṃ sārathiṃ brūmi, rasmiggāho itaro jano.
          223:
            :index: 223
            :text: |-
              Akkodhena jine kodhaṃ, asādhuṃ sādhunā jine;
              Jine kadariyaṃ dānena, saccenālikavādinaṃ.
          224:
            :index: 224
            :text: |-
              Saccaṃ bhaṇe na kujjheyya, dajjā appampi yācito.
              Etehi tīhi ṭhānehi, gacche devāna santike.
          225:
            :index: 225
            :text: |-
              Ahiṃsakā ye munayo, niccaṃ kāyena saṃvutā.
              Te yanti accutaṃ ṭhānaṃ, yattha gantvā na socare.
          226:
            :index: 226
            :text: |-
              Sadā jāgaramānānaṃ, ahorattānusikkhinaṃ;
              Nibbānaṃ adhimuttānaṃ, atthaṃ gacchanti āsavā.
          227:
            :index: 227
            :text: |-
              Porāṇametaṃ atula, netaṃ ajjatanāmiva;
              Nindanti tuṇhimāsīnaṃ, nindanti bahubhāṇinaṃ.
              Mitabhāṇimpi nindanti, natthi loke anindito.
          228:
            :index: 228
            :text: |-
              Na cāhu na ca bhavissati, na cetarahi vijjati;
              Ekantaṃ nindito poso, ekantaṃ vā pasaṃsito.
          229:
            :index: 229
            :text: |-
              Yaṃ ce viññū pasaṃsanti, anuvicca suve suve;
              Acchiddavuttiṃ medhāviṃ, paññāsīlasamāhitaṃ.
          230:
            :index: 230
            :text: |-
              Nikkhaṃ jambonadasseva, ko taṃ ninditumarahati;
              Devāpi naṃ pasaṃsanti, brahmunāpi pasaṃsito.
          231:
            :index: 231
            :text: |-
              Kāyappakopaṃ rakkheyya, kāyena saṃvuto siyā;
              Kāyaduccaritaṃ hitvā, kāyena sucaritaṃ care.
          232:
            :index: 232
            :text: |-
              Vacīpakopaṃ rakkheyya, vācāya saṃvuto siyā;
              Vacīduccaritaṃ hitvā, vācāya sucaritaṃ care.
          233:
            :index: 233
            :text: |-
              Manopakopaṃ rakkheyya, manasā saṃvuto siyā;
              Manoduccaritaṃ hitvā, manasā sucaritaṃ care.
          234:
            :index: 234
            :text: |-
              Kāyena saṃvutā dhīrā, atho vācāya saṃvutā;
              Manasā saṃvutā dhīrā, te ve suparisaṃvutā.
      Malavaggo:
        :index: Malavagga
        :gathas:
          235:
            :index: 235
            :text: |-
              Paṇḍupalāsova dānisi, yamapurisāpi ca te upaṭṭhitā.
              Uyyogamukhe ca tiṭṭhasi, pātheyyampi ca te na vijjati.
          236:
            :index: 236
            :text: |-
              So karohi dīpamattano, khippaṃ vāyama paṇḍito bhava;
              Niddhantamalo anaṅgaṇo, dibbaṃ ariyabhūmiṃ upehisi.
          237:
            :index: 237
            :text: |-
              Upanītavayo ca dānisi, sampayātosi yamassa santike;
              Vāso te natthi antarā, pātheyyampi ca te na vijjati.
          238:
            :index: 238
            :text: |-
              So karohi dīpamattano, khippaṃ vāyama paṇḍito bhava;
              Niddhantamalo anaṅgaṇo, na punaṃ jātijaraṃ upehisi.
          239:
            :index: 239
            :text: |-
              Anupubbena medhāvī, thokaṃ thokaṃ khaṇe khaṇe;
              Kammāro rajatasseva, niddhame malamattano.
          240:
            :index: 240
            :text: |-
              Ayasāva malaṃ samuṭṭhitaṃ, tatuṭṭhāya tameva khādati.
              Evaṃ atidhonacārinaṃ, sāni kammāni nayanti duggatiṃ.
          241:
            :index: 241
            :text: |-
              Asajjhāyamalā mantā, anuṭṭhānamalā gharā.
              Malaṃ vaṇṇassa kosajjaṃ, pamādo rakkhato malaṃ.
          242:
            :index: 242
            :text: |-
              Malitthiyā duccaritaṃ, maccheraṃ dadato malaṃ;
              Malā ve pāpakā dhammā, asmiṃ loke paramhi ca.
          243:
            :index: 243
            :text: |-
              Tato malā malataraṃ, avijjā paramaṃ malaṃ;
              Etaṃ malaṃ pahantvāna, nimmalā hotha bhikkhavo.
          244:
            :index: 244
            :text: |-
              Sujīvaṃ ahirikena, kākasūrena dhaṃsinā;
              Pakkhandinā pagabbhena, saṃkiliṭṭhena jīvitaṃ.
          245:
            :index: 245
            :text: |-
              Hirīmatā ca dujjīvaṃ, niccaṃ sucigavesinā;
              Alīnenāppagabbhena, suddhājīvena passatā.
          246:
            :index: 246
            :text: |-
              Yo pāṇamatipāteti, musāvādañca bhāsati;
              Loke adinnamādiyati, paradārañca gacchati.
          247:
            :index: 247
            :text: |-
              Surāmerayapānañca, yo naro anuyuñjati;
              Idhevameso lokasmiṃ, mūlaṃ khaṇati attano.
          248:
            :index: 248
            :text: |-
              Evaṃ bho purisa jānāhi, pāpadhammā asaññatā;
              Mā taṃ lobho adhammo ca, ciraṃ dukkhāya randhayuṃ.
          249:
            :index: 249
            :text: |-
              Dadāti ve yathāsaddhaṃ, yathāpasādanaṃ jano;
              Tattha yo maṅku bhavati, paresaṃ pānabhojane.
              Na so divā vā rattiṃ vā, samādhimadhigacchati.
          250:
            :index: 250
            :text: |-
              Yassa cetaṃ samucchinnaṃ, mūlaghaccaṃ samūhataṃ.
              Sa ve divā vā rattiṃ vā, samādhimadhigacchati.
          251:
            :index: 251
            :text: |-
              Natthi rāgasamo aggi, natthi dosasamo gaho;
              Natthi mohasamaṃ jālaṃ, natthi taṇhāsamā nadī.
          252:
            :index: 252
            :text: |-
              Sudassaṃ vajjamaññesaṃ, attano pana duddasaṃ;
              Paresaṃ hi so vajjāni, opunāti yathā bhusaṃ.
              Attano pana chādeti, kaliṃva kitavā saṭho.
          253:
            :index: 253
            :text: |-
              Paravajjānupassissa niccaṃ ujjhānasaññino;
              Āsavā tassa vaḍḍhanti, ārā so āsavakkhayā.
          254:
            :index: 254
            :text: |-
              Ākāseva padaṃ natthi, samaṇo natthi bāhire;
              Papañcābhiratā pajā, nippapañcā tathāgatā.
          255:
            :index: 255
            :text: |-
              Ākāseva padaṃ natthi, samaṇo natthi bāhire;
              Saṅkhārā sassatā natthi, natthi buddhānamiñjitaṃ.
      Dhammaṭṭhavaggo:
        :index: Dhammatthavagga
        :gathas:
          256:
            :index: 256
            :text: |-
              Na tena hoti dhammaṭṭho, yenatthaṃ sāhasā naye.
              Yo ca atthaṃ anatthañca, ubho niccheyya paṇḍito.
          257:
            :index: 257
            :text: |-
              Asāhasena dhammena, samena nayatī pare;
              Dhammassa gutto medhāvī, "dhammaṭṭho"ti pavuccati.
          258:
            :index: 258
            :text: |-
              Na tena paṇḍito hoti, yāvatā bahu bhāsati;
              Khemī averī abhayo, "paṇḍito"ti pavuccati.
          259:
            :index: 259
            :text: |-
              Na tāvatā dhammadharo, yāvatā bahu bhāsati;
              Yo ca appampi sutvāna, dhammaṃ kāyena passati.
              Sa ve dhammadharo hoti, yo dhammaṃ nappamajjati.
          260:
            :index: 260
            :text: |-
              Na tena thero so hoti, yenassa palitaṃ siro;
              Paripakko vayo tassa, "moghajiṇṇo"ti vuccati.
          261:
            :index: 261
            :text: |-
              Yamhi saccañca dhammo ca, ahiṃsā saṃyamo damo;
              Sa ve vantamalo dhīro, "thero" iti pavuccati.
          262:
            :index: 262
            :text: |-
              Na vākkaraṇamattena, vaṇṇapokkharatāya vā;
              Sādhurūpo naro hoti, issukī maccharī saṭho.
          263:
            :index: 263
            :text: |-
              Yassa cetaṃ samucchinnaṃ, mūlaghaccaṃ samūhataṃ;
              Sa vantadoso medhāvī, "sādhurūpo"ti vuccati.
          264:
            :index: 264
            :text: |-
              Na muṇḍakena samaṇo, abbato alikaṃ bhaṇaṃ;
              Icchālobhasamāpanno, samaṇo kiṃ bhavissati.
          265:
            :index: 265
            :text: |-
              Yo ca sameti pāpāni, aṇuṃ thūlāni sabbaso.
              Samitattā hi pāpānaṃ, "samaṇo"ti pavuccati.
          266:
            :index: 266
            :text: |-
              Na tena bhikkhu so hoti, yāvatā bhikkhate pare;
              Vissaṃ dhammaṃ samādāya, bhikkhu hoti na tāvatā.
          267:
            :index: 267
            :text: |-
              Yodha puññañca pāpañca, bāhetvā brahmacariyavā;
              Saṅkhāya loke carati, sa ve "bhikkhū"ti vuccati.
          268:
            :index: 268
            :text: |-
              Na monena munī hoti, mūḷharūpo aviddasu;
              Yo ca tulaṃva paggayha, varamādāya paṇḍito.
          269:
            :index: 269
            :text: |-
              Pāpāni parivajjeti, sa munī tena so muni;
              Yo munāti ubho loke, "muni" tena pavuccati.
          270:
            :index: 270
            :text: |-
              Na tena ariyo hoti, yena pāṇāni hiṃsati;
              Ahiṃsā sabbapāṇānaṃ, "ariyo"ti pavuccati.
          271:
            :index: 271
            :text: |-
              Na sīlabbatamattena, bāhusaccena vā pana;
              Atha vā samādhilābhena, vivittasayanena vā.
          272:
            :index: 272
            :text: |-
              Phusāmi nekkhammasukhaṃ, aputhujjanasevitaṃ;
              Bhikkhu vissāsamāpādi, appatto āsavakkhayaṃ.
      Maggavaggo:
        :index: Maggavagga
        :gathas:
          273:
            :index: 273
            :text: |-
              Maggānaṭṭhaṅgiko seṭṭho, saccānaṃ caturo padā.
              Virāgo seṭṭho dhammānaṃ, dvipadānañca cakkhumā.
          274:
            :index: 274
            :text: |-
              Eseva maggo natthañño, dassanassa visuddhiyā;
              Etañhi tumhe paṭipajjatha, mārassetaṃ pamohanaṃ.
          275:
            :index: 275
            :text: |-
              Etañhi tumhe paṭipannā, dukkhassantaṃ karissatha;
              Akkhāto vo mayā maggo, aññāya sallakantanaṃ.
          276:
            :index: 276
            :text: |-
              Tumhehi kiccamātappaṃ, akkhātāro tathāgatā;
              Paṭipannā pamokkhanti, jhāyino mārabandhanā.
          277:
            :index: 277
            :text: |-
              "Sabbe saṅkhārā aniccā"ti, yadā paññāya passati;
              Atha nibbindati dukkhe, esa maggo visuddhiyā.
          278:
            :index: 278
            :text: |-
              "Sabbe saṅkhārā dukkhā"ti, yadā paññāya passati;
              Atha nibbindati dukkhe, esa maggo visuddhiyā.
          279:
            :index: 279
            :text: |-
              "Sabbe dhammā anattā"ti, yadā paññāya passati;
              Atha nibbindati dukkhe, esa maggo visuddhiyā.
          280:
            :index: 280
            :text: |-
              Uṭṭhānakālamhi anuṭṭhahāno, yuvā balī ālasiyaṃ upeto;
              Saṃsannasaṅkappamano kusīto, paññāya maggaṃ alaso na vindati.
          281:
            :index: 281
            :text: |-
              Vācānurakkhī manasā susaṃvuto, kāyena ca nākusalaṃ kayirā.
              Ete tayo kammapathe visodhaye, ārādhaye maggamisippaveditaṃ.
          282:
            :index: 282
            :text: |-
              Yogā ve jāyatī bhūri, ayogā bhūrisaṅkhayo;
              Etaṃ dvedhāpathaṃ ñatvā, bhavāya vibhavāya ca.
              Tathāttānaṃ niveseyya, yathā bhūri pavaḍḍhati.
          283:
            :index: 283
            :text: |-
              Vanaṃ chindatha mā rukkhaṃ, vanato jāyate bhayaṃ;
              Chetvā vanañca vanathañca, nibbanā hotha bhikkhavo.
          284:
            :index: 284
            :text: |-
              Yāva hi vanatho na chijjati, aṇumattopi narassa nārisu.
              Paṭibaddhamanova tāva so, vaccho khīrapakova mātari.
          285:
            :index: 285
            :text: |-
              Ucchinda sinehamattano kumudaṃ sāradikaṃva;
              Santimaggameva brūhaya, nibbānaṃ sugatena desitaṃ.
          286:
            :index: 286
            :text: |-
              Idha vassaṃ vasissāmi, idha hemantagimhisu;
              Iti bālo vicinteti, antarāyaṃ na bujjhati.
          287:
            :index: 287
            :text: |-
              Taṃ puttapasusammattaṃ, byāsattamanasaṃ naraṃ;
              Suttaṃ gāmaṃ mahoghova, maccu ādāya gacchati.
          288:
            :index: 288
            :text: |-
              Na santi puttā tāṇāya, na pitā nāpi bandhavā.
              Antakenādhipannassa, natthi ñātīsu tāṇatā.
          289:
            :index: 289
            :text: |-
              Etamatthavasaṃ ñatvā, paṇḍito sīlasaṃvuto;
              Nibbānagamanaṃ maggaṃ, khippameva visodhaye.
      Pakiṇṇakavaggo:
        :index: Pakinnakavagga
        :gathas:
          290:
            :index: 290
            :text: |-
              Mattāsukhapariccāgā passe ce vipulaṃ sukhaṃ;
              Caje mattāsukhaṃ dhīro, sampassaṃ vipulaṃ sukhaṃ.
          291:
            :index: 291
            :text: |-
              Paradukkhūpadhānena, attano sukhamicchati;
              Verasaṃsaggasaṃsaṭṭho, verā so na parimuccati.
          292:
            :index: 292
            :text: |-
              Yañhi kiccaṃ apaviddhaṃ, akiccaṃ pana kayirati;
              Unnaḷānaṃ pamattānaṃ, tesaṃ vaḍḍhanti āsavā.
          293:
            :index: 293
            :text: |-
              Yesañca susamāraddhā, niccaṃ kāyagatā sati;
              Akiccaṃ te na sevanti, kicce sātaccakārino.
              Satānaṃ sampajānānaṃ, atthaṃ gacchanti āsavā.
          294:
            :index: 294
            :text: |-
              Mātaraṃ pitaraṃ hantvā, rājāno dve ca khattiye.
              Raṭṭhaṃ sānucaraṃ hantvā, anīgho yāti brāhmaṇo.
          295:
            :index: 295
            :text: |-
              Mātaraṃ pitaraṃ hantvā, rājāno dve ca sotthiye;
              Veyagghapañcamaṃ hantvā, anīgho yāti brāhmaṇo.
          296:
            :index: 296
            :text: |-
              Suppabuddhaṃ pabujjhanti, sadā gotamasāvakā;
              Yesaṃ divā ca ratto ca, niccaṃ buddhagatā sati.
          297:
            :index: 297
            :text: |-
              Suppabuddhaṃ pabujjhanti, sadā gotamasāvakā;
              Yesaṃ divā ca ratto ca, niccaṃ dhammagatā sati.
          298:
            :index: 298
            :text: |-
              Suppabuddhaṃ pabujjhanti, sadā gotamasāvakā;
              Yesaṃ divā ca ratto ca, niccaṃ saṅghagatā sati.
          299:
            :index: 299
            :text: |-
              Suppabuddhaṃ pabujjhanti, sadā gotamasāvakā;
              Yesaṃ divā ca ratto ca, niccaṃ kāyagatā sati.
          300:
            :index: 300
            :text: |-
              Suppabuddhaṃ pabujjhanti, sadā gotamasāvakā;
              Yesaṃ divā ca ratto ca, ahiṃsāya rato mano.
          301:
            :index: 301
            :text: |-
              Suppabuddhaṃ pabujjhanti, sadā gotamasāvakā;
              Yesaṃ divā ca ratto ca, bhāvanāya rato mano.
          302:
            :index: 302
            :text: |-
              Duppabbajjaṃ durabhiramaṃ, durāvāsā gharā dukhā;
              Dukkhosamānasaṃvāso, dukkhānupatitaddhagū.
              Tasmā na caddhagū siyā, na ca dukkhānupatito siyā.
          303:
            :index: 303
            :text: |-
              Saddho sīlena sampanno, yasobhogasamappito;
              Yaṃ yaṃ padesaṃ bhajati, tattha tattheva pūjito.
          304:
            :index: 304
            :text: |-
              Dūre santo pakāsenti, himavantova pabbato;
              Asantettha na dissanti, rattiṃ khittā yathā sarā.
          305:
            :index: 305
            :text: |-
              Ekāsanaṃ ekaseyyaṃ, eko caramatandito;
              Eko damayamattānaṃ, vanante ramito siyā.
      Nirayavaggo:
        :index: Nirayavagga
        :gathas:
          306:
            :index: 306
            :text: |-
              Abhūtavādī nirayaṃ upeti, yo vāpi katvā na karomi cāha.
              Ubhopi te pecca samā bhavanti, nihīnakammā manujā parattha.
          307:
            :index: 307
            :text: |-
              Kāsāvakaṇṭhā bahavo, pāpadhammā asaññatā;
              Pāpā pāpehi kammehi, nirayaṃ te upapajjare.
          308:
            :index: 308
            :text: |-
              Seyyo ayoguḷo bhutto, tatto aggisikhūpamo;
              Yañce bhuñjeyya dussīlo, raṭṭhapiṇḍamasaññato.
          309:
            :index: 309
            :text: |-
              Cattāri ṭhānāni naro pamatto, āpajjati paradārūpasevī;
              Apuññalābhaṃ na nikāmaseyyaṃ, nindaṃ tatīyaṃ nirayaṃ catutthaṃ.
          310:
            :index: 310
            :text: |-
              Apuññalābho ca gatī ca pāpikā, bhītassa bhītāya ratī ca thokikā.
              Rājā ca daṇḍaṃ garukaṃ paṇeti, tasmā naro paradāraṃ na seve.
          311:
            :index: 311
            :text: |-
              Kuso yathā duggahito, hatthamevānukantati;
              Sāmaññaṃ dupparāmaṭṭhaṃ, nirayāyupakaḍḍhati.
          312:
            :index: 312
            :text: |-
              Yaṃ kiñci sithilaṃ kammaṃ, saṃkiliṭṭhañca yaṃ vataṃ;
              Saṅkassaraṃ brahmacariyaṃ, na taṃ hoti mahapphalaṃ.
          313:
            :index: 313
            :text: |-
              Kayirā ce kayirāthenaṃ, daḷhamenaṃ parakkame;
              Sithilo hi paribbājo, bhiyyo ākirate rajaṃ.
          314:
            :index: 314
            :text: |-
              Akataṃ dukkaṭaṃ seyyo, pacchā tappati dukkaṭaṃ;
              Katañca sukataṃ seyyo, yaṃ katvā nānutappati.
          315:
            :index: 315
            :text: |-
              Nagaraṃ yathā paccantaṃ, guttaṃ santarabāhiraṃ;
              Evaṃ gopetha attānaṃ, khaṇo vo mā upaccagā.
              Khaṇātītā hi socanti, nirayamhi samappitā.
          316:
            :index: 316
            :text: |-
              Alajjitāye lajjanti, lajjitāye na lajjare;
              Micchādiṭṭhisamādānā, sattā gacchanti duggatiṃ.
          317:
            :index: 317
            :text: |-
              Abhaye bhayadassino, bhaye cābhayadassino;
              Micchādiṭṭhisamādānā, sattā gacchanti duggatiṃ.
          318:
            :index: 318
            :text: |-
              Avajje vajjamatino, vajje cāvajjadassino.
              Micchādiṭṭhisamādānā, sattā gacchanti duggatiṃ.
          319:
            :index: 319
            :text: |-
              Vajjañca vajjato ñatvā, avajjañca avajjato;
              Sammādiṭṭhisamādānā, sattā gacchanti suggatiṃ.
      Nāgavaggo:
        :index: Nagavagga
        :gathas:
          320:
            :index: 320
            :text: |-
              Ahaṃ nāgova saṅgāme, cāpato patitaṃ saraṃ;
              Ativākyaṃ titikkhissaṃ, dussīlo hi bahujjano.
          321:
            :index: 321
            :text: |-
              Dantaṃ nayanti samitiṃ, dantaṃ rājābhirūhati;
              Danto seṭṭho manussesu, yotivākyaṃ titikkhati.
          322:
            :index: 322
            :text: |-
              Varamassatarā dantā, ājānīyā ca sindhavā;
              Kuñjarā ca mahānāgā, attadanto tato varaṃ.
          323:
            :index: 323
            :text: |-
              Na hi etehi yānehi, gaccheyya agataṃ disaṃ;
              Yathāttanā sudantena, danto dantena gacchati.
          324:
            :index: 324
            :text: |-
              Dhanapālo nāma kuñjaro, kaṭukabhedano dunnivārayo.
              Baddho kabaḷaṃ na bhuñjati, sumarati nāgavanassa kuñjaro.
          325:
            :index: 325
            :text: |-
              Middhī yadā hoti mahagghaso ca, niddāyitā samparivattasāyī.
              Mahāvarāhova nivāpapuṭṭho, punappunaṃ gabbhamupeti mando.
          326:
            :index: 326
            :text: |-
              Idaṃ pure cittamacāri cārikaṃ, yenicchakaṃ yatthakāmaṃ yathāsukhaṃ.
              Tadajjahaṃ niggahessāmi yoniso, hatthippabhinnaṃ viya aṅkusaggaho.
          327:
            :index: 327
            :text: |-
              Appamādaratā hotha, sacittamanurakkhatha;
              Duggā uddharathattānaṃ, paṅke sannova kuñjaro.
          328:
            :index: 328
            :text: |-
              Sace labhetha nipakaṃ sahāyaṃ, saddhiṃ caraṃ sādhuvihāridhīraṃ;
              Abhibhuyya sabbāni parissayāni, careyya tenattamano satīmā.
          329:
            :index: 329
            :text: |-
              No ce labhetha nipakaṃ sahāyaṃ, saddhiṃ caraṃ sādhuvihāridhīraṃ.
              Rājāva raṭṭhaṃ vijitaṃ pahāya, eko care mātaṅgaraññeva nāgo.
          330:
            :index: 330
            :text: |-
              Ekassa caritaṃ seyyo, natthi bāle sahāyatā;
              Eko care na ca pāpāni kayirā, appossukko mātaṅgaraññeva nāgo.
          331:
            :index: 331
            :text: |-
              Atthamhi jātamhi sukhā sahāyā, tuṭṭhī sukhā yā itarītarena.
              Puññaṃ sukhaṃ jīvitasaṅkhayamhi, sabbassa dukkhassa sukhaṃ pahānaṃ.
          332:
            :index: 332
            :text: |-
              Sukhā matteyyatā loke, atho petteyyatā sukhā.
              Sukhā sāmaññatā loke, atho brahmaññatā sukhā.
          333:
            :index: 333
            :text: |-
              Sukhaṃ yāva jarā sīlaṃ, sukhā saddhā patiṭṭhitā;
              Sukho paññāya paṭilābho, pāpānaṃ akaraṇaṃ sukhaṃ.
      Taṇhāvaggo:
        :index: Tanhavagga
        :gathas:
          334:
            :index: 334
            :text: |-
              Manujassa pamattacārino, taṇhā vaḍḍhati māluvā viya;
              So plavatī hurā huraṃ, phalamicchaṃva vanasmi vānaro.
          335:
            :index: 335
            :text: |-
              Yaṃ esā sahate jammī, taṇhā loke visattikā;
              Sokā tassa pavaḍḍhanti, abhivaṭṭhaṃva bīraṇaṃ.
          336:
            :index: 336
            :text: |-
              Yo cetaṃ sahate jammiṃ, taṇhaṃ loke duraccayaṃ;
              Sokā tamhā papatanti, udabinduva pokkharā.
          337:
            :index: 337
            :text: |-
              Taṃ vo vadāmi bhaddaṃ vo, yāvantettha samāgatā;
              Taṇhāya mūlaṃ khaṇatha, usīratthova bīraṇaṃ.
              Mā vo naḷaṃva sotova, māro bhañji punappunaṃ.
          338:
            :index: 338
            :text: |-
              Yathāpi mūle anupaddave daḷhe, chinnopi rukkho punareva rūhati.
              Evampi taṇhānusaye anūhate, nibbattatī dukkhamidaṃ punappunaṃ.
          339:
            :index: 339
            :text: |-
              Yassa chattiṃsati sotā, manāpasavanā bhusā;
              Māhā vahanti duddiṭṭhiṃ, saṅkappā rāganissitā.
          340:
            :index: 340
            :text: |-
              Savanti sabbadhi sotā, latā uppajja tiṭṭhati.
              Tañca disvā lataṃ jātaṃ, mūlaṃ paññāya chindatha.
          341:
            :index: 341
            :text: |-
              Saritāni sinehitāni ca, somanassāni bhavanti jantuno.
              Te sātasitā sukhesino, te ve jātijarūpagā narā.
          342:
            :index: 342
            :text: |-
              Tasiṇāya purakkhatā pajā, parisappanti sasova bandhito.
              Saṃyojanasaṅgasattakā, dukkhamupenti punappunaṃ cirāya.
          343:
            :index: 343
            :text: |-
              Tasiṇāya purakkhatā pajā, parisappanti sasova bandhito.
              Tasmā tasiṇaṃ vinodaye, ākaṅkhanta virāgamattano.
          344:
            :index: 344
            :text: |-
              Yo nibbanatho vanādhimutto, vanamutto vanameva dhāvati;
              Taṃ puggalametha passatha, mutto bandhanameva dhāvati.
          345:
            :index: 345
            :text: |-
              Na taṃ daḷhaṃ bandhanamāhu dhīrā, yadāyasaṃ dārujapabbajañca.
              Sārattarattā maṇikuṇḍalesu, puttesu dāresu ca yā apekkhā.
          346:
            :index: 346
            :text: |-
              Etaṃ daḷhaṃ bandhanamāhu dhīrā, ohārinaṃ sithilaṃ duppamuñcaṃ.
              Etampi chetvāna paribbajanti, anapekkhino kāmasukhaṃ pahāya.
          347:
            :index: 347
            :text: |-
              Ye rāgarattānupatanti sotaṃ, sayaṃkataṃ makkaṭakova jālaṃ;
              Etampi chetvāna vajanti dhīrā, anapekkhino sabbadukkhaṃ pahāya.
          348:
            :index: 348
            :text: |-
              Muñca pure muñca pacchato, majjhe muñca bhavassa pāragū;
              Sabbattha vimuttamānaso, na punaṃ jātijaraṃ upehisi.
          349:
            :index: 349
            :text: |-
              Vitakkamathitassa jantuno, tibbarāgassa subhānupassino;
              Bhiyyo taṇhā pavaḍḍhati, esa kho daḷhaṃ karoti bandhanaṃ.
          350:
            :index: 350
            :text: |-
              Vitakkūpasame ca yo rato, asubhaṃ bhāvayate sadā sato.
              Esa kho byanti kāhiti, esa checchati mārabandhanaṃ.
          351:
            :index: 351
            :text: |-
              Niṭṭhaṅgato asantāsī, vītataṇho anaṅgaṇo.
              Acchindi bhavasallāni, antimoyaṃ samussayo.
          352:
            :index: 352
            :text: |-
              Vītataṇho anādāno, niruttipadakovido;
              Akkharānaṃ sannipātaṃ, jaññā pubbāparāni ca.
              Sa ve "antimasārīro, mahāpañño mahāpuriso"ti vuccati.
          353:
            :index: 353
            :text: |-
              Sabbābhibhū sabbavidūhamasmi, sabbesu dhammesu anūpalitto.
              Sabbañjaho taṇhakkhaye vimutto, sayaṃ abhiññāya kamuddiseyyaṃ.
          354:
            :index: 354
            :text: |-
              Sabbadānaṃ dhammadānaṃ jināti, sabbarasaṃ dhammaraso jināti.
              Sabbaratiṃ dhammarati jināti, taṇhakkhayo sabbadukkhaṃ jināti.
          355:
            :index: 355
            :text: |-
              Hananti bhogā dummedhaṃ, no ca pāragavesino;
              Bhogataṇhāya dummedho, hanti aññeva attanaṃ.
          356:
            :index: 356
            :text: |-
              Tiṇadosāni khettāni, rāgadosā ayaṃ pajā;
              Tasmā hi vītarāgesu, dinnaṃ hoti mahapphalaṃ.
          357:
            :index: 357
            :text: |-
              Tiṇadosāni khettāni, dosadosā ayaṃ pajā;
              Tasmā hi vītadosesu, dinnaṃ hoti mahapphalaṃ.
          358:
            :index: 358
            :text: |-
              Tiṇadosāni khettāni, mohadosā ayaṃ pajā;
              Tasmā hi vītamohesu, dinnaṃ hoti mahapphalaṃ.
          359:
            :index: 359
            :text: |-
              (tiṇadosāni khettāni, icchādosā ayaṃ pajā.
              Tasmā hi vigaticchesu, dinnaṃ hoti mahapphalaṃ.)
              Tiṇadosāni khettāni, taṇhādosā ayaṃ pajā.
              Tasmā hi vītataṇhesu, dinnaṃ hoti mahapphalaṃ.
      Bhikkhuvaggo:
        :index: Bhikkhuvagga
        :gathas:
          360:
            :index: 360
            :text: |-
              Cakkhunā saṃvaro sādhu, sādhu sotena saṃvaro;
              Ghānena saṃvaro sādhu, sādhu jivhāya saṃvaro.
          361:
            :index: 361
            :text: |-
              Kāyena saṃvaro sādhu, sādhu vācāya saṃvaro;
              Manasā saṃvaro sādhu, sādhu sabbattha saṃvaro.
              Sabbattha saṃvuto bhikkhu, sabbadukkhā pamuccati.
          362:
            :index: 362
            :text: |-
              Hatthasaṃyato pādasaṃyato, vācāsaṃyato saṃyatuttamo;
              Ajjhattarato samāhito, eko santusito tamāhu bhikkhuṃ.
          363:
            :index: 363
            :text: |-
              Yo mukhasaṃyato bhikkhu, mantabhāṇī anuddhato;
              Atthaṃ dhammañca dīpeti, madhuraṃ tassa bhāsitaṃ.
          364:
            :index: 364
            :text: |-
              Dhammārāmo dhammarato, dhammaṃ anuvicintayaṃ.
              Dhammaṃ anussaraṃ bhikkhu, saddhammā na parihāyati.
          365:
            :index: 365
            :text: |-
              Salābhaṃ nātimaññeyya, nāññesaṃ pihayaṃ care;
              Aññesaṃ pihayaṃ bhikkhu, samādhiṃ nādhigacchati.
          366:
            :index: 366
            :text: |-
              Appalābhopi ce bhikkhu, salābhaṃ nātimaññati;
              Taṃ ve devā pasaṃsanti, suddhājīviṃ atanditaṃ.
          367:
            :index: 367
            :text: |-
              Sabbaso nāmarūpasmiṃ, yassa natthi mamāyitaṃ;
              Asatā ca na socati, sa ve "bhikkhū"ti vuccati.
          368:
            :index: 368
            :text: |-
              Mettāvihārī yo bhikkhu, pasanno buddhasāsane;
              Adhigacche padaṃ santaṃ, saṅkhārūpasamaṃ sukhaṃ.
          369:
            :index: 369
            :text: |-
              Siñca bhikkhu imaṃ nāvaṃ, sittā te lahumessati;
              Chetvā rāgañca dosañca, tato nibbānamehisi.
          370:
            :index: 370
            :text: |-
              Pañca chinde pañca jahe, pañca cuttari bhāvaye;
              Pañca saṅgātigo bhikkhu, "oghatiṇṇo"ti vuccati.
          371:
            :index: 371
            :text: |-
              Jhāya bhikkhu mā pamādo, mā te kāmaguṇe ramessu cittaṃ.
              Mā lohaguḷaṃ gilī pamatto, mā kandi "dukkhamidan"ti ḍayhamāno.
          372:
            :index: 372
            :text: |-
              Natthi jhānaṃ apaññassa, paññā natthi ajhāyato.
              Yamhi jhānañca paññā ca, sa ve nibbānasantike.
          373:
            :index: 373
            :text: |-
              Suññāgāraṃ paviṭṭhassa, santacittassa bhikkhuno.
              Amānusī rati hoti, sammā dhammaṃ vipassato.
          374:
            :index: 374
            :text: |-
              Yato yato sammasati, khandhānaṃ udayabbayaṃ;
              Labhatī pītipāmojjaṃ, amataṃ taṃ vijānataṃ.
          375:
            :index: 375
            :text: |-
              Tatrāyamādi bhavati, idha paññassa bhikkhuno;
              Indriyagutti santuṭṭhi, pātimokkhe ca saṃvaro.
          376:
            :index: 376
            :text: |-
              Mitte bhajassu kalyāṇe, suddhājīve atandite;
              Paṭisanthāravutyassa, ācārakusalo siyā.
              Tato pāmojjabahulo, dukkhassantaṃ karissati.
          377:
            :index: 377
            :text: |-
              Vassikā viya pupphāni, maddavāni pamuñcati.
              Evaṃ rāgañca dosañca, vippamuñcetha bhikkhavo.
          378:
            :index: 378
            :text: |-
              Santakāyo santavāco, santavā susamāhito.
              Vantalokāmiso bhikkhu, "upasanto"ti vuccati.
          379:
            :index: 379
            :text: |-
              Attanā codayattānaṃ, paṭimaṃsetha attanā.
              So attagutto satimā, sukhaṃ bhikkhu vihāhisi.
          380:
            :index: 380
            :text: |-
              Attā hi attano nātho, (ko hi nātho paro siyā)
              Attā hi attano gati.
              Tasmā saṃyamamattānaṃ, assaṃ bhadraṃva vāṇijo.
          381:
            :index: 381
            :text: |-
              Pāmojjabahulo bhikkhu, pasanno buddhasāsane;
              Adhigacche padaṃ santaṃ, saṅkhārūpasamaṃ sukhaṃ.
          382:
            :index: 382
            :text: |-
              Yo have daharo bhikkhu, yuñjati buddhasāsane.
              Somaṃ lokaṃ pabhāseti, abbhā muttova candimā.
      Brāhmaṇavaggo:
        :index: Brahmanavagga
        :gathas:
          383:
            :index: 383
            :text: |-
              Chinda sotaṃ parakkamma, kāme panuda brāhmaṇa;
              Saṅkhārānaṃ khayaṃ ñatvā, akataññūsi brāhmaṇa.
          384:
            :index: 384
            :text: |-
              Yadā dvayesu dhammesu, pāragū hoti brāhmaṇo;
              Athassa sabbe saṃyogā, atthaṃ gacchanti jānato.
          385:
            :index: 385
            :text: |-
              Yassa pāraṃ apāraṃ vā, pārāpāraṃ na vijjati;
              Vītaddaraṃ visaṃyuttaṃ, tamahaṃ brūmi brāhmaṇaṃ.
          386:
            :index: 386
            :text: |-
              Jhāyiṃ virajamāsīnaṃ, katakiccamanāsavaṃ;
              Uttamatthamanuppattaṃ, tamahaṃ brūmi brāhmaṇaṃ.
          387:
            :index: 387
            :text: |-
              Divā tapati ādicco, rattimābhāti candimā;
              Sannaddho khattiyo tapati, jhāyī tapati brāhmaṇo.
              Atha sabbamahorattiṃ, buddho tapati tejasā.
          388:
            :index: 388
            :text: |-
              Bāhitapāpoti brāhmaṇo, samacariyā samaṇoti vuccati.
              Pabbājayamattano malaṃ, tasmā "pabbajito"ti vuccati.
          389:
            :index: 389
            :text: |-
              Na brāhmaṇassa pahareyya, nāssa muñcetha brāhmaṇo;
              Dhī brāhmaṇassa hantāraṃ, tato dhī yassa muñcati.
          390:
            :index: 390
            :text: |-
              Na brāhmaṇassetadakiñci seyyo, yadā nisedho manaso piyehi.
              Yato yato hiṃsamano nivattati, tato tato sammatimeva dukkhaṃ.
          391:
            :index: 391
            :text: |-
              Yassa kāyena vācāya, manasā natthi dukkaṭaṃ;
              Saṃvutaṃ tīhi ṭhānehi, tamahaṃ brūmi brāhmaṇaṃ.
          392:
            :index: 392
            :text: |-
              Yamhā dhammaṃ vijāneyya, sammāsambuddhadesitaṃ;
              Sakkaccaṃ taṃ namasseyya, aggihuttaṃva brāhmaṇo.
          393:
            :index: 393
            :text: |-
              Na jaṭāhi na gottena, na jaccā hoti brāhmaṇo;
              Yamhi saccañca dhammo ca, so sucī so ca brāhmaṇo.
          394:
            :index: 394
            :text: |-
              Kiṃ te jaṭāhi dummedha, kiṃ te ajinasāṭiyā;
              Abbhantaraṃ te gahanaṃ, bāhiraṃ parimajjasi.
          395:
            :index: 395
            :text: |-
              Paṃsukūladharaṃ jantuṃ, kisaṃ dhamanisanthataṃ;
              Ekaṃ vanasmiṃ jhāyantaṃ, tamahaṃ brūmi brāhmaṇaṃ.
          396:
            :index: 396
            :text: |-
              Na cāhaṃ brāhmaṇaṃ brūmi, yonijaṃ mattisambhavaṃ.
              Bhovādi nāma so hoti, sace hoti sakiñcano.
              Akiñcanaṃ anādānaṃ, tamahaṃ brūmi brāhmaṇaṃ.
          397:
            :index: 397
            :text: |-
              Sabbasaṃyojanaṃ chetvā, yo ve na paritassati;
              Saṅgātigaṃ visaṃyuttaṃ, tamahaṃ brūmi brāhmaṇaṃ.
          398:
            :index: 398
            :text: |-
              Chetvā naddhiṃ varattañca, sandānaṃ sahanukkamaṃ.
              Ukkhittapalighaṃ buddhaṃ, tamahaṃ brūmi brāhmaṇaṃ.
          399:
            :index: 399
            :text: |-
              Akkosaṃ vadhabandhañca, aduṭṭho yo titikkhati;
              Khantībalaṃ balānīkaṃ, tamahaṃ brūmi brāhmaṇaṃ.
          400:
            :index: 400
            :text: |-
              Akkodhanaṃ vatavantaṃ, sīlavantaṃ anussadaṃ;
              Dantaṃ antimasārīraṃ, tamahaṃ brūmi brāhmaṇaṃ.
          401:
            :index: 401
            :text: |-
              Vāri pokkharapatteva, āraggeriva sāsapo;
              Yo na limpati kāmesu, tamahaṃ brūmi brāhmaṇaṃ.
          402:
            :index: 402
            :text: |-
              Yo dukkhassa pajānāti, idheva khayamattano;
              Pannabhāraṃ visaṃyuttaṃ, tamahaṃ brūmi brāhmaṇaṃ.
          403:
            :index: 403
            :text: |-
              Gambhīrapaññaṃ medhāviṃ, maggāmaggassa kovidaṃ;
              Uttamatthamanuppattaṃ, tamahaṃ brūmi brāhmaṇaṃ.
          404:
            :index: 404
            :text: |-
              Asaṃsaṭṭhaṃ gahaṭṭhehi, anāgārehi cūbhayaṃ;
              Anokasārimappicchaṃ, tamahaṃ brūmi brāhmaṇaṃ.
          405:
            :index: 405
            :text: |-
              Nidhāya daṇḍaṃ bhūtesu, tasesu thāvaresu ca;
              Yo na hanti na ghāteti, tamahaṃ brūmi brāhmaṇaṃ.
          406:
            :index: 406
            :text: |-
              Aviruddhaṃ viruddhesu, attadaṇḍesu nibbutaṃ;
              Sādānesu anādānaṃ, tamahaṃ brūmi brāhmaṇaṃ.
          407:
            :index: 407
            :text: |-
              Yassa rāgo ca doso ca, māno makkho ca pātito;
              Sāsaporiva āraggā, tamahaṃ brūmi brāhmaṇaṃ.
          408:
            :index: 408
            :text: |-
              Akakkasaṃ viññāpaniṃ, giraṃ saccamudīraye;
              Yāya nābhisaje kañci, tamahaṃ brūmi brāhmaṇaṃ.
          409:
            :index: 409
            :text: |-
              Yodha dīghaṃ va rassaṃ vā, aṇuṃ thūlaṃ subhāsubhaṃ;
              Loke adinnaṃ nādiyati, tamahaṃ brūmi brāhmaṇaṃ.
          410:
            :index: 410
            :text: |-
              Āsā yassa na vijjanti, asmiṃ loke paramhi ca;
              Nirāsāsaṃ visaṃyuttaṃ, tamahaṃ brūmi brāhmaṇaṃ.
          411:
            :index: 411
            :text: |-
              Yassālayā na vijjanti, aññāya akathaṃkathī;
              Amatogadhamanuppattaṃ, tamahaṃ brūmi brāhmaṇaṃ.
          412:
            :index: 412
            :text: |-
              Yodha puññañca pāpañca, ubho saṅgamupaccagā;
              Asokaṃ virajaṃ suddhaṃ, tamahaṃ brūmi brāhmaṇaṃ.
          413:
            :index: 413
            :text: |-
              Candaṃva vimalaṃ suddhaṃ, vippasannamanāvilaṃ;
              Nandībhavaparikkhīṇaṃ, tamahaṃ brūmi brāhmaṇaṃ.
          414:
            :index: 414
            :text: |-
              Yomaṃ palipathaṃ duggaṃ, saṃsāraṃ mohamaccagā.
              Tiṇṇo pāragato jhāyī, anejo akathaṃkathī.
              Anupādāya nibbuto, tamahaṃ brūmi brāhmaṇaṃ.
          415:
            :index: 415
            :text: |-
              Yodha kāme pahantvāna, anāgāro paribbaje;
              Kāmabhavaparikkhīṇaṃ, tamahaṃ brūmi brāhmaṇaṃ.
          416:
            :index: 416
            :text: |-
              Yodha taṇhaṃ pahantvāna, anāgāro paribbaje;
              Taṇhābhavaparikkhīṇaṃ tamahaṃ brūmi brāhmaṇaṃ.
          417:
            :index: 417
            :text: |-
              Hitvā mānusakaṃ yogaṃ, dibbaṃ yogaṃ upaccagā;
              Sabbayogavisaṃyuttaṃ, tamahaṃ brūmi brāhmaṇaṃ.
          418:
            :index: 418
            :text: |-
              Hitvā ratiñca aratiñca, sītibhūtaṃ nirūpadhiṃ;
              Sabbalokābhibhuṃ vīraṃ, tamahaṃ brūmi brāhmaṇaṃ.
          419:
            :index: 419
            :text: |-
              Cutiṃ yo vedi sattānaṃ, upapattiñca sabbaso;
              Asattaṃ sugataṃ buddhaṃ, tamahaṃ brūmi brāhmaṇaṃ.
          420:
            :index: 420
            :text: |-
              Yassa gatiṃ na jānanti, devā gandhabbamānusā;
              Khīṇāsavaṃ arahantaṃ, tamahaṃ brūmi brāhmaṇaṃ.
          421:
            :index: 421
            :text: |-
              Yassa pure ca pacchā ca, majjhe ca natthi kiñcanaṃ;
              Akiñcanaṃ anādānaṃ, tamahaṃ brūmi brāhmaṇaṃ.
          422:
            :index: 422
            :text: |-
              Usabhaṃ pavaraṃ vīraṃ, mahesiṃ vijitāvinaṃ;
              Anejaṃ nhātakaṃ buddhaṃ, tamahaṃ brūmi brāhmaṇaṃ.
          423:
            :index: 423
            :text: |-
              Pubbenivāsaṃ yo vedi, saggāpāyañca passati,
              Atho jātikkhayaṃ patto, abhiññāvosito muni.
              Sabbavositavosānaṃ, tamahaṃ brūmi brāhmaṇaṃ.
